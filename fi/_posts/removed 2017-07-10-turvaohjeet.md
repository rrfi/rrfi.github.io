---
title: Turvallisuusohjeet
subtitle: 
layout: default
modal-id: 12
date: 2017-07-10
img: rrf_wide.jpg
thumbnail: rrf0003.png
alt: image-alt
description: 
---
Radalla on vain oikealle kaartavia loivia kaarteita, joissa kaikissa
näkyvyys on hyvä. Siitä huolimatta on tärkeää, että jokainen kuljettaja huolehtii omalta osaltaan
kaikkien radalla olijoiden turvallisuudesta noudattamalla alla olevia pelisääntöjä. 
Muista, että radalla on samanaikaisesti hyvin eri nopeuksisia ajoneuvoja ja nopeuserot voivat
olla helposti viidenkympin luokkaa.

Ajaminen radalla tapahtuu omalla vastuulla. RRF ei ota mitään vastuuta mahdollisessa onnettomuus-, tai 
vahinkotilanteessa. Radalla ajamisen edellytyksenä on [vastuuvapauslomakkeen](/resources/Vastuuvapaussopimus_2017.pdf) täyttäminen 
ja allekirjoittaminen. [Vastuuvapauslomakkeella](/resources/Vastuuvapaussopimus_2017.pdf) rata-ajoon osallistuva vapauttaa yhdistyksen, ja sen 
toimihenkilöt kaikesta vastuusta minkä tahansa vahingon sattuessa. 

#### Säännöt

1. Rataa kierretään myötäpäivään. Rata on yksisuuntainen, vastakkaiseen 
  suuntaan ei saa ajaa minkään syyn takia.
2. Radan oikea laita on keiloitettu. Keilojen oikealla puolella ei saa ajaa, eikä keiloja 
  tietenkään kaadeta.
3. Ohittaminen tapahtuu vasemmalta. Kun et ole ohittamassa, ajat aina radan oikeassa laidassa 
eli sisäkaarteessa.
4. Jokainen pitää oman ajolinjansa kasassa. Äkkinäiset suunnanvaihdokset tai heilumiset eivät 
kuulu rata-ajoon.
5. Radalla ei jarruteta, eikä tehdä mitään muutakaan yllättävää, muutoin kuin vaaratilanteen 
välttämiseksi.
6. Jos jostakin syystä joudut pysähtymään radalle, niin hyvissä ajoin ennen vauhdin 
hiljentämistä nostat käden selvästi ylös hiljentämisen merkiksi muille. 
Jos esimerkiksi pudotat juomapullosi, niin et pysähdy yllättäen sitä poimimaan, 
vaan ajat rauhassa eteenpäin kunnes seuraavalla kierroksella näytät pysähtymisaikeesi nostamalla 
käden ja hiljennät rauhallisesti, ajat radalta ulos ja poimit pullon kyytiin ja sen jälkeen 
jatkat taas matkaa.
7. Varikolle poistutaan takasuoran jälkeisessä kaarteessa, radan vasemmasta laidasta. Vasempaan
laitaan siirrytään loivalla ajolinjalla jo takasuoran leveällä osuudella. Vasemmalla kädellä
näytetään suuntamerkkiä jos se vain suinkin on mahdollista. Käytä peiliä!
8. Kun siirryt varikolta radalle olet väistämisvelvollinen ja sinun tulee noudattaa 
erityistä varovaisuutta. Jos radalla ajava joutuu jarruttamaan vuoksesi, olet aiheuttanut 
vaaratilanteen. Odota siis sopivaa paikkaa, jotta voit turvallisesti ja muita estämättä siirtyä 
radalle ja siellä edelleen sen oikeaan laitaan.
9. Kilpailu alkaa, kun lähtölaskurikello saavuttaa nollan ja sen numerot muuttuvat keltaiseksi. 
Kilpailukello näyttää kuitenkin vain epävirallista kilpailun aikaa. Varsinainen ajanotto toimii 
siruilla, ja omalla tarkemmalla ajanotto-kellollaan.
10. Kilpailu loppuu, kun kilpailun johdossa oleva ajaja saavuttaa maaliviivan kilpailun kestoajan 
täytyttyä. Tämän jälkeen kukin ajaja liputetaan maaliviivalla ja kilpailu päättyy heidän osaltaan. 
Huomaa siis, että kilpailu voi kestää muutaman minuutin kauemmin kuin kilpailun nimellinen kesto!
Kilpailun loputtua ja maaliviivan ylityksen jälkeen on suositeltavaa ajaa vielä kunniakierros ja 
vasta sen lopussa poistua varikolle normaalilla tavoin. 
Erityisen tärkeää on välttää äkillistä löysäämistä ylämäkeen maaliviivalla, 
sillä takaa voi vielä tulla viimeisellä kierroksellaan täysillä ajava toinen kuljettaja.
